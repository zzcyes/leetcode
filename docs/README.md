---
home: true
actionText: 进入博客
actionLink: /catalogue
footer: Designed & Powerd by zhongzichen | Copyright© 2019-2020 zzcyes | 粤ICP备19065257号
---

```
《归去来兮辞》 陶渊明

归去来兮，田园将芜胡不归！既自以心为形役，奚惆怅而独悲？
悟已往之不谏，知来者之可追。实迷途其未远，觉今是而昨非。

舟遥遥以轻飏，风飘飘而吹衣。问征夫以前路，恨晨光之熹微。
乃瞻衡宇，载欣载奔。僮仆欢迎，稚子候门。
三径就荒，松菊犹存。携幼入室，有酒盈樽。
引壶觞以自酌，眄庭柯以怡颜。倚南窗以寄傲，审容膝之易安。
园日涉以成趣，门虽设而常关。策扶老以流憩，时矫首而遐观。
云无心以出岫，鸟倦飞而知还。景翳翳以将入，抚孤松而盘桓。

归去来兮，请息交以绝遊。世与我而相违，复驾言兮焉求？
悦亲戚之情话，乐琴书以消忧。农人告余以春及，将有事于西畴。
或命巾车，或棹孤舟。既窈窕以寻壑，亦崎岖而经邱。
木欣欣以向荣，泉涓涓而始流。善万物之得时，感吾生之行休。

遑遑欲何之？富贵非吾愿，帝乡不可期。
怀良辰以孤往，或植杖而耘耔。登东皋以舒啸，临清流而赋诗。
聊乘化以归尽，乐夫天命复奚疑！
```

<!-- <footer style="margin-top: 40px;">
Designed & Powerd by zhongzichen | Copyright© 2019-2020 zzcyes | <a href="http://beian.miit.gov.cn/" target="_blank">粤 ICP 备 19065257 号</a>
</footer> -->
